[https://virgool.io/@hadiakhojasteh/how-to-build-a-intelligent-car-with-image-processing-]

چطوری خودرومونو با کمک پردازش تصویر هوشمند کنیم؟

در حال حاضر بیش از 20 میلیون خودرو در جاده های ایران وجود داره و این تعداد در جهان بیش از یک میلیارد هست. آماری که باعث میشه امنیت یکپارچه، بخشی جداناپذیر از وسایل نقلیه بسیاری از تولیدکنندگان خودرو باشه و بسیاری از قوانین و استانداردهای جهانی برای امنیت وسایل نقلیه وجود داشته باشه. مثلا در یکی از استانداردها ، کیفیت و حالت های کلید دسترسی به سیستم ضد سرقت یا ایموبیلایزر (Immobiliser) به گونه ای تعریف شده که باید در گیرنده، فرستنده و دیگر واحدهای کنترل حالت های مختلف زیادی داشته باشه تا در زمان کوتاهی قابل حدس نباشه.
هک خودرو عمری به اندازه 15 سال داره؛ تغییر مدیریت موتور و تزریق سوخت، ارسال سیگنال های مخفی برای واحدهای کنترل الکترونیکی (Electronic Control Units یا ECUs) خودرو یا ارسال ترافیک جعلی برای سیستم مسیریابی آنلاین و تغییر مسیر خودرو در این سال ها اتفاق افتاده. جالبه بدونید به صورت غیر رسمی گروه هایی ادعای دسترسی غیرمجاز به سیستم ایمنی خودروها یا ارتباط از راه دور با خودروهای متصل رو داشتند.
از طرف دیگه، در سال های اخیر هوش مصنوعی با ورود به دنیای وسایل نقلیه، نمونه های موفقی از خودروهای خودران هوشمند رو به دنیا معرفی کرده. با مستقر شدن تعداد کافی از این خودروهای خودران، جان میلیون ها انسان از خطر مرگ حفظ میشه و به شکل چشم گیری سرعت گذر جهان به انرژی های پاک بیشتر خواهد شد.

خودروی خودران شرکت Waymo (زیر مجموعه هلدینگ آلفابت) با بهره گیری از تجارب خودرو خودران گوگل

در این پست قصد داریم با رویکرد آموزشی و مرحله به مرحله، سیستمی طراحی کنیم که پس از دریافت تصاویر دوربین تعبیه شده در جلوی خودرو و پردازش این تصاویر، تغییر مسیر ناگهانی راننده بر اثر خستگی یا خطای انسانی رو تشخیص داده و از طریق علائم داخل خودرو به راننده اخطار بده.
برای پیاده سازی این سیستم از یک دوربین معمولی تلفن همراه و ارسال تصاویر دریافتی به لپ تاپ از یک طرف، و ارسال فرمان های کنترلی عوامل هشداردهنده به سامانه مالتی پلکس خودرو از طرف دیگه استفاده کرده ایم؛ یعنی تصاویر به صورت بلادرنگ (Real-time) پردازش شده و در صورت تغییر مسیر ناگهانی، فرمان هشدار داده میشه. از اونجاییکه برای دسترسی به سیستم شبکه خودرو نیازمند کمی قهرمان بازی هستیم، توصیه میشه اگر دنبال دردسر نیستید این کار رو روی خودرو خودتون امتحان نکنید😉. 
در این ماجراجویی، خودرو "رانا" رو انتخاب کردیم. خودرویی که بر پایه پلتفرم 206 صندوق دار و با کمی تغییر در ظاهر و چراغ های جلو و عقب ساخته شده. البته با نگاهی فنی تر به این خودرو، متوجه میشید که از تمامی تولیدات خودروساز، وسیله و قطعه ای در این خودرو وجود داره. همانطور که گفته شد هدف ایجاد یک سیستم هشدار برای مواقعی هست که خودرو از مسیر اصلی یا از باند جاده ای که در حال حرکت هست خارج بشه. 
*****اینجا تصویر رانای مورد نظر رو میذارم :)*****
در بخش اول سعی میکنیم تصاویر گرفته شده از جلوی خودرو را پردازش کرده و مسیر حرکت اصلی خودرو رو تشخیص بدیم و در بخش دوم با هک خودرو و متصل شدن به شبکه الکترونیکی داخل خودرو، فرمان های کنترلی لازم برای هشدار به راننده رو ارسال میکنیم.
پردازش تصاویر دریافتی
زمانیکه ما رانندگی می کنیم، با کمک چشمامون خطوط جاده رو به عنوان یک مرجع ثابت برای تصمیم گیری ها و هدایت خودرو در نظر می گیریم. این اولین چیزی است که در طراحی خودروهای خودران توسط الگوریتم های مختلف پیاده سازی می شه. در اینجا ما تصویری مشابه تصویر سمت راست رو دریافت کرده و با الگوریتم های پردازش تصویر، مسیر (لاین) ی که در حال حرکت در آن هستیم - مشابه تصویر سمت چپ - رو مشخص میکنیم.

نمونه خروجی سیستم برای تصاویر واقعی گرفته شده از رانندگی در روز و شب؛ سمت راست تصاویر ورودی و سمت چپ تصاویر پردازش شده برای تشخیص لاین فعلی در حال رانندگی


در این پست برای پردازش تصاویر از OpenCV فریم ورک بینایی کامپیوتر و پردازش تصویر و زبان ++C استفاده خواهیم کرد. ابتدا بخش بالا و پایین تصاویر که اطلاعات مهمی از جاده رو شامل نمیشند، حذف میکنیم. 